# Opvolging

## KanBan

Om een zicht te hebben op het work-in-process, zullen we opnieuw gebruik maken van een kanban bord. Voor dit project zullen we gebruik maken van [Jira](https://www.atlassian.com/nl/software/jira). Het is mogelijk om bijkomende rapportering te bekomen in Jira met de plug-in [Jira Assistant](https://www.jiraassistant.com/).
 
Als je een taak uitvoert voor het project, moet dit altijd gekoppeld zijn aan een KanBan-kaart. Je kan aan KanBan-kaarten opmerkingen toevoegen om resultaten van overleg bij te houden, om hulp te vragen aan teamleden of begeleiders (via zgn. @-mentions). Maak gebruik van de mogelijkheden van tags, mijlpalen, enz.

## Tijdsregistratie

Elke student houdt persoonlijk een logboek bij, wat ook tijdregistratie inhoudt. Bij aanvang van elk contactmoment is dit volledig bijgewerkt.

We maken zoals eerder gemeld gebruik van Jira met een plug-in voor het rapporteren (zie documenten op Chamilo voor meer info). Wekelijks vul je je persoonlijk logboek aan met een overzicht van de in Jira geregistreerde werkuren. De begeleiders willen dat volgende zaken duidelijk in het oog springen:

- het totaal aantal gepresteerde uren de afgelopen week;
- cumulatief aantal gepresteerde uren sinds het begin van het project;
- een overzicht van de KanBan-kaarten waaraan je gewerkt hebt met geschatte en gepresteerde uren.

We verwachten dat het aantal gepresteerde werkuren aan het einde van het project voor elke student de totale voorziene studietijd voor dit project benadert, met name ongeveer 200u. Dit omvat al het werk dat je voor het project presteert. Een niet-beperkende lijst van voorbeelden:

- scripts of code schrijven;
- technische documentatie, testplannen en -rapporten, enz. schrijven;
- opzoekingswerk leveren om informatie te verzamelen over een uit te voeren taak;
- aanwezigheid tijdens contactmomenten;
- overleg met teamleden buiten de contactmomenten;
- tijdsregistratie;
- ...

Je kan in je logboek links toevoegen naar commits, broncode, documentatie, rapporten, ... waar je auteur van bent.

Je moet altijd kunnen aantonen dat gepresteerde uren ook een tastbaar resultaat hebben opgeleverd. Dit geldt in het bijzonder ook voor opzoekwerk! Als je beweert dat je drie uur opzoekwerk hebt geleverd, maar geen enkele schriftelijke neerslag daarvan kan voorleggen, beschouwen we dit als niet gerealiseerd. Hou dus altijd nota's bij en registreer die in de team-repository.

## Opvolgingsrapporten

In de map [voorbeeld](./voorbeeld/) kan je een voorbeeld van een opvolgingsrapport vinden.
Je stelt **tweewekelijks** een opvolgingsrapport op voor je proces. De periode van een opvolgingsrapport is telkens vanaf donderdag t.e.m. de woensdag voor het volgende opvolgingsgesprek met je bijhorende begeleider.

Vul eerst in de templates [opvolgingsrapport-n.md](./templates/opvolgingsrapport-n.md) de informatie aan (bv. groep, namen studenten, ... ) dat herhaald wordt in elk verslag.

Kopieer elke keer het template en vervang `n` in de bestandsnaam met het huidige nummer van het rapport. Je kan dit ook al op voorhand voor alle periodes doen. Er zijn 6 opvolgingsrapporten voor het proces. In week 1 was er enkel de kick-off dus daarvoor is er geen opvolgingsrapport.

### Richtlijnen

Vul de gegevens in specifiek **vóór aanvang van het opvolgingsgesprek**:

- Elk opvolgingsrapport gaat over de periode die begint van de dag waarop het vorige contactmoment heeft plaatsgevonden tot en met de dag vóór het huidige contactmoment. Het eerste opvolgingsrapport gaat over de periode vanaf de kick-off tot de dag voor het eerste echte contactmoment!

**Wacht niet tot het laatste moment** voor het aanmaken van je opvolgingsrapport, maar doe dit meteen voor de komende periode. Bv. in week 2 maak je alvast het rapport aan voor week 3, ... . Zo kunnen teamleden dit aanvullen telkens ze iets voor het project doen en heeft het team bij het volgende voortgangsgesprek nog een minimum aan werk om het rapport af te werken.

Elk teamlid zorgt er voor dat de eigen bijdrage in het opvolgingsrapport en tijdregistratie bij aanvang van elk contactmoment volledig up-to-date is. Elke begeleider moet in één oogopslag een beeld kunnen vormen van wat je de afgelopen periode gerealiseerd hebt. Voeg links toe naar je GitHub commits in de technische opvolgingsrapporten.

#### Specifiek voor een opvolgingsrapport proces

- Voor het volledige team
  - ... wordt er een screenshot toegevoegd van het kanban bord op het moment van het intervisiegesprek.
  - ... wordt er een overzicht van de tijdregistratie toegevoegd, met totalen per student en team.
  - ... wordt er een "Cumulative Flow Diagram" (CFD) geplaatst. Instructies over hoe je rapporten en het diagram genereert vind je terug op Chamilo. Je voegt een CFD toe enkel voor de periode van het opvolgingsrapport, maar ook een CFD voor de periode vanaf start project t.e.m. het huidige opvolgingsrapport
  - ... wordt de globale planning voor de volgende periode aangevuld (niet te technisch)
  - ... wordt de retrospectieve aangevuld met wat jullie vinden dat de groep goed doet naar het proces toe, en welke knelpunten of problemen jullie nog ervaren.
- Elk teamlid
  - ... vult de eigen bijdrage aan.
  - ... voegt een individueel overzicht toe van gerealiseerde taken.
  - ... voegt een screenshot toe van het individueel tijdregistratierapport met een overzicht van de geleverde prestaties aan de hand van een screenshot uit Jira assistant.
  - ... voegt de individuele doelstellingen toe die het opneemt voor de volgende periode.
- De begeleider vult bij het begin van het opvolgingsgesprek de aanwezigheden in en eventuele opmerkingen. Ook de sectie `feedback` onderaan is voor de begeleiders gereserveerd.
