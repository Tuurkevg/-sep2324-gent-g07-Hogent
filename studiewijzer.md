# Studiewijzer - System Engineering Project

## Inleiding

Dit document bevat de richtlijnen voor het opleidingsonderdeel System Engineering Project, zowel voor de reguliere studenten als studenten via het traject van afstandsleren. De organisatie verloopt grotendeels gelijkaardig, en als er verschillen zijn, worden die duidelijk vermeld in deze studiewijzer.

Dit project heeft als belangrijkste doelstelling het in team opzetten van **complexe en geïntegreerde ICT-infrastructuur** die beschikbaar is voor eindgebruikers. We leggen daarbij bijzondere nadruk op:

- Het **integreren** van verschillende netwerkdiensten tot één werkend geheel.
- Verregaande **automatisering** zodat het in productie brengen van ICT-infrastructuur voorspelbaar en reproduceerbaar wordt.
- Goede **documentatie**, testplannen en -rapporten.
- Een systematische en grondige aanpak bij **troubleshooting**.
- Als individu functioneren in een groter **team**.
- Omgaan met werken op afstand en een goede samenwerking en communicatie bewaren.

Je maakt deel uit van een projectgroep van maximaal 5 leden. Je bent minstens een halve dag per week, tenzij anders gecommuniceerd, met jouw groep aanwezig op de campus om aan het project te werken. Dit geldt niet voor de studenten via afstandsleren. Elke projectgroep wordt toegewezen aan een begeleidende lector die jullie technisch zal opvolgen. Ook het proces wordt opgevolgd door een lector analyse.
Je moet te allen tijde kunnen aantonen dat je een niet-triviale, zinvolle bijdrage geleverd hebt aan het project. Dat gebeurt niet alleen aan de hand van de code die je geschreven hebt, maar ook je technische documentatie en testplannen. Tenslotte moet jouw deel van het werk ook geïntegreerd zijn met de rest van het uit te werken project. Jouw bijdrage is dus nodig voor het slagen van het project als geheel!

Bij de eindbeoordeling houden we niet alleen rekening met het eindproduct, maar ook met het gevolgde proces, de individuele inbreng, de houding tijdens het verloop van de projectwerking en de vorderingen gemaakt door de individuele student.

Misschien heb je na het lezen van deze brochure toch nog vragen. Een deel daarvan zal sowieso tijdens de loop van het project duidelijk worden. Verder kan je altijd vragen stellen aan je begeleiders, of bij de titularis van het project, [Sebastiaan Labijn](mailto:sebastiaan.labijn@hogent.be).

Veel succes!

De begeleidende lectoren System Engineering Project:

- Technische begeleiding:
  - [Thomas Clauwaert](mailto:thomas.clauwaert@hogent.be)
  - [Jeroen Courtens](mailto:jeroen.courtens@hogent.be)
  - [Martijn Saelens](mailto:martijn.saelens@hogent.be)
  - [Andy Van Maele](mailto:andy.vanmaele@hogent.be)
- Begeleiding Analyse:
  - [Sebastiaan Labijn](mailto:sebastiaan.labijn@hogent.be)

## Doel en plaats van het opleidingsonderdeel

Dit opleidingsonderdeel behoort tot de leerlijn systeem- en netwerkbeheer binnen de bacheloropleiding toegepaste informatica. In het systeembeheerproject toon je aan dat je bekwaam bent om aan de slag te gaan als een (junior) systeem- of netwerkbeheerder, system engineer, of gelijkaardige profielen.

Binnen het project zal je de competenties die je in andere opleidingsonderdelen verworven hebt verder uitdiepen en uitbreiden. Daarnaast wordt er ook bijzondere aandacht geschonken aan het proces, bv. functioneren in een team, rapporteren naar leidinggevenden en planning.

## Leerdoelen en competenties

Zie ook de [studiefiche](https://www.hogent.be/studiefiches/) of de [Chamilo-cursus](https://chamilo.hogent.be).

Technische competenties:

- Kan zelfstandig complexe fysieke netwerken opzetten en configureren.
- Kan zelfstandig complexe fysieke ICT-infrastructuur (netwerk + services) opzetten, beveiligen en configureren.
- Kan verschillende componenten waaruit ICT-infrastructuur bestaat (netwerk + services) met elkaar integreren zodat ze als geheel beschikbaar zijn voor de eindgebruikers.
- Kan problemen in complexe ICT-infrastructuur (netwerk + services) opsporen en oplossen door het toepassen van een systematische en grondige aanpak.
- Kan de meest geschikte documentatie voor een specifieke situatie (meer bepaald de Linux-distributie, softwareversies, ... ) opzoeken en gebruiken.
- Kan typische services zoals DNS, DHCP, Fileserver, ... opzetten, configureren en beschikbaar maken over een netwerk.
- Kan de uitgewerkte configuratie adequaat documenteren zodat deze reproduceerbaar is door een collega.
- Kan een testplan opstellen binnen het expertisegebied voor een eenvoudig project.
- Kan een testplan opstellen dat aantoont in hoeverre de opgezette systemen voldoen aan de specificaties.
- Kan een versiecontrole-tool gebruiken om efficiënt in team te werken.

Procesmatige competenties:

- Kan werken volgens de principes van agile strategie binnen het expertisegebied (kanban) in een ICT-project.
- Kan spontaan en actief gericht op zoek gaan naar een creatieve oplossing.
- Kan een korte tot middellange termijnplanning maken voor een eenvoudige opdracht onder begeleiding van de onderwijsgevende.
- Kan feedback aanvaarden en verwerken en spontaan opbouwende feedback geven.
- Kan zelfstandig werken volgens planning op middellange termijn en afspraken, kan zich spontaan voorbereiden op overleg, kan een retrospectieve organiseren en plus- en pijnpunten van de organisatie duiden.
- Kan spontaan professioneel handelen in elke situatie naar medestudenten, onderwijsgevenden en klanten.
- Kan spontaan reflecteren onder begeleiding van een onderwijsgevende.
- Kan zelfstandig de kwaliteit van het eigen werk opvolgen en past spontaan het werk aan de eisen van de klant.
- Kan stimulerend samenwerken met anderen en actief bijdragen aan teamwork. Het team is zelfsturend onder begeleiding van de onderwijsgevende.

## Reglementen van toepassing

Uiteraard is het gehele [Onderwijs- en Examenreglement (OER) en Departementaal Reglement (DOER) van departement IT en Digitale innovatie](https://www.hogent.be/student/een-vlotte-start/onderwijs-en-examenregeling/) ook van toepassing op dit opleidingsonderdeel, maar we willen graag expliciet de aandacht vestigen op de hieronder opgesomde reglementen. **Lees deze goed na!** Wij veronderstellen dat jullie de regels kennen en ook de consequenties van het niet naleven ervan.

- Onderwijs- en Examenreglement (OER):
  - Art. 33, _Afwezigheid bij evaluatie_;
  - Art. 36, _Vermelding 'afwezig'_;
- Departementaal Reglement (DOER) van departement IT en Digitale innovatie:
  - Art. 4, _Deelname aan onderwijs- en evaluatieactiviteiten_
  - Art. 6, _Gevolgen bij afwezigheid bij evaluatie_

## Leermateriaal

Voor dit opleidingsonderdeel is er -behalve deze studiewijzer- geen apart leermateriaal voorzien. Gebruik waar nodig de leermaterialen van de gerelateerde opleidingsonderdelen: Computer Networks, Operating Systems, Linux, Windows Server, Functional Analysis, ... .

Verder is het de bedoeling dat je de informatie die nodig is om de opdracht uit te voeren zelfstandig gaat opzoeken via de bronnen die in de beroepspraktijk gebruikt worden: vakliteratuur, het Internet, ... .

## Werk- en leeraanwijzingen

Let erop dat de opgave dit jaar een stuk uitdagender is dan vorig jaar. Waar tijdens System Engineering Lab elke deelopdracht min of meer onafhankelijk van elkaar uit te werken was, moeten de individuele componenten van deze opdracht (netwerkapparatuur en -services) als geheel samenwerken. Het integreren van deze componenten zorgt voor extra complexiteit en maakt ook dat je van elkaars werk afhankelijk bent om het geheel tot een goed einde te brengen.

Werk dus regelmatig aan het project en plan ook vaste momenten in wanneer je aan het project werkt. Spreek ook onderling binnen het team af om regelmatig te overleggen en samen te werken. Je kan op de campus of bv. via Microsoft Teams overlegmomenten inplannen.

De begeleiders rekenen erop dat je intussen voldoende maturiteit hebt om je ook nu al, tijdens het project, op een professionele manier te gedragen.

Daaronder verstaan we onder andere:

- Dat je je respectvol gedraagt ten opzichte van teamleden en begeleiders.
- Dat je zorg draagt voor het dure materiaal dat je ter beschikking krijgt voor het project.
- Een goede werkethiek: presteer de nodige uren en lever een tastbare bijdrage aan het teamwerk.
- Het opnemen van je verantwoordelijkheid voor jouw taken.
- Dat je initiatief neemt i.p.v. te wachten tot iemand je zegt wat je moet doen.
- Dat je niet op je lauweren gaat rusten als je deelopdracht "lichter" blijkt dan die van andere teamleden, maar dat je proactief bespreek met het team of de begeleiders wat je nog meer kan doen.
- Dat je je bijdrage regelmatig commit op de team-repository. Niet enkel tijdens de contactmomenten, maar **telkens je aan het project werkt**. Als je bijvoorbeeld niet aanwezig kan zijn op een contactmoment, kunnen je teamleden toch gebruik maken van jouw werk.
- Open communicatie: bijvoorbeeld, als je afwezig bent op een contactmoment, dan laat je dit weten aan je teamleden zodat zij dit kunnen opvangen. Of als je de afgelopen week weinig of geen resultaten behaald hebt, dan kom je daarvoor uit en vraag je zo nodig hulp.

### Communicatie en bedrijfscultuur

Alle technologische vooruitgang ten spijt, blijft de belangrijkste uitdaging bij de uitvoering van grote projecten nog altijd communicatie en bedrijfscultuur.

In dit project werken we samen in grotere en verspreide teams. Een goede, open communicatie is daarbij essentieel. Het is de verantwoordelijkheid van ons allen om ervoor te zorgen dat niemand reden heeft om zich uitgesloten of onvoldoende geïnformeerd te voelen.

Enkele richtlijnen:

- Gebruik geen Facebook of andere sociale media voor onderlinge communicatie, maar enkel kanalen die geschikt zijn voor professioneel gebruik (zie verder).
- De begeleiders kan toegang vragen tot alle communicatiekanalen die het team gebruikt. Het team is verantwoordelijk voor het verlenen van deze toegang.
- Als je mondeling afspraken maakt met teamleden of begeleiders, maak dan onmiddellijk een verslag dat gepubliceerd wordt voor heel het team. In het bijzonder: van de wekelijkse intervisiegesprekken wordt er telkens een verslag gemaakt door één van de teamleden en zo snel mogelijk gepubliceerd op de team-repo.
- Gebruik zoveel mogelijk elektronische vormen van communicatie, zodat teamleden op een andere locatie de kans hebben om dit mee te volgen, of op zijn minst toegang hebben tot de neerslag ervan.

Onder "bedrijfscultuur" verstaan we de manier waarop mensen binnen een organisatie (werknemers, leidinggevenden, klanten, ...) met elkaar omgaan. Dit is bepalend voor de sfeer en het welbevinden van alle teamleden. Wij willen ernaar streven om voor een aangename werksfeer te zorgen waarin we elkaar motiveren om te excelleren.

- We behandelen elkaar met respect, ook al zijn we het niet met elkaar eens.
- Personen worden niet met de vinger gewezen als er iets fout gaat. Fouten of problemen zien we als een opportuniteit om ervaring op te doen en van elkaar te leren. We steken geen energie in het afschuiven van schuld of verantwoordelijkheid, maar zoeken naar manieren om dit in de toekomst te vermijden.
- Geef elkaar ook de ruimte om een bijdrage te leveren aan het geheel. Teamleden die technisch sterker staan mogen de anderen gerust helpen, maar moeten het niet overnemen. Wees een mentor voor je teamgenoten, geen pletwals.

## Studiebegeleiding en planning

Tijdens het semester worden jullie begeleid door de lectoren van de andere opleidingsonderdelen binnen het keuzepakket (Computer Networks, Linux en Windows Server) en leerlijn Grow. Zij nemen de rol aan van **opdrachtgevers** en geven inhoudelijke, technische begeleiding en coachen jullie eveneens in teamwerk en projectmanagement.

Wekelijks is er een intervisiegesprek waar de teams hun vooruitgang bespreken, zowel op vlak van het product als het proces. Het team neemt het initiatief, bepaalt de agenda en is verantwoordelijk voor de notulen. Alle teamleden stellen hun individuele bijdrage van de afgelopen periode voor, welke resultaten geboekt werden, welke problemen ze tegenkwamen, ... . Het team stelt ook doelen voor de komende sprint en verdeelt de taken evenredig.

De begeleiders adviseren en kunnen door de studenten geconsulteerd worden bij problemen. Dit is een verschil met het vorige project, waar de begeleiders het gesprek grotendeels leidden.

De intervisiegesprekken vinden plaats via videoconferenties (Microsoft Teams) of op campus, afhankelijk van de richtlijnen en afspraken met je begeleiders, op een vast moment tijdens de geroosterde contactmomenten. Het precieze tijdstip wordt afgesproken met de begeleiders van je team.

De begeleiders observeren in eerste instantie en pikken in waar nodig of op vraag van de studenten. Tijdens de intervisiegesprekken bespreekt het team wat er de afgelopen week is gerealiseerd en maakt afspraken voor de komende periode. Reflecteer hier ook over. Wat ging moeilijk? Wat hebben jullie geleerd uit de opgedane ervaring? Waar zijn nog problemen mee en hoe ga je die aanpakken? Kan de werking van het team nog verbeterd worden? ... .

Als je een technische vraag wil stellen buiten de contacturen, of over een onderwerp buiten de expertise van de begeleider van je groep, dan kan je gebruik maken van de chat-kanalen van het algemene Microsoft Team voor dit opleidingsonderdeel (dus liever niet in het Team van jouw projectgroep).

### Groepen

Een projectgroep bestaat uit 5 studenten (hiervan kan door de lectoren afgeweken worden indien nodig). Voor de kick-off kan je je via Chamilo inschrijven in één van de voorziene groepen. Studenten die in de tweede week nog niet toegewezen zijn aan een groep, worden door de begeleiders ingedeeld. We streven er daarbij naar om elke groep "op te vullen". Kleinere groepen kunnen enkel als er nog onvoldoende studenten ingeschreven zijn om aan te sluiten.

Studenten die bij aanvang van het semester nog niet ingeschreven zijn en willen aansluiten bij een bepaalde groep, kunnen dat laten weten aan de titularis van het project, [Sebastiaan Labijn](mailto:sebastiaan.labijn@hogent.be). Stuur een mail met de andere groepsleden in cc en vermeld zeker ook de naam van de groep.

Als je de cursus in **afstandsleren** volgt, is de kans reëel dat er geen volledige groepen gevormd kunnen worden. In dat geval wordt de scope van de opgave in overleg met de begeleiders aangepast.

### Aanwezigheid

De beoordeling van het opleidingsonderdeel gebeurt op basis van "permanente evaluatie". Dit betekent dus dat je tijdens het semester voortdurend geëvalueerd zal worden op basis van observatie, enerzijds tijdens de contactmomenten (ook als die online verlopen), maar anderzijds ook via de tastbare bijdragen die je levert aan het project (GitHub commits, documentatie, ...).

De wekelijkse intervisiegesprekken gaan steeds op campus door voor de reguliere studenten. Voor studenten afstandsleren gaan deze online via Teams door. Er zijn echter enkele momenten tijdens het semester voorzien voor een contactmoment op de campus. Tijdens deze on-campus contactmomenten krijgen jullie de kans om met fysieke netwerkapparatuur te werken om de opgegeven labotaken uit te voeren.

**Aanwezigheid** tijdens de contactmomenten is voor iedereen verplicht en is onderdeel van de permanente evaluatie. Als je niet aanwezig kan zijn op een afspraak, moet je dat ook altijd wettigen (OER, art. 33), ook al vinden de opvolgingsgesprekken niet plaats op de campus. Als je een bepaalde afspraak niet kan nakomen, verwittig dan de begeleidende lector én je groepsgenoten. De afwezigheid moet officieel gemeld worden (ten laatste op de dag van de afspraak zelf) via iBamaFlex. Binnen de 48u na de melding moet de correcte wettiging opgeladen worden. Ben je **meer dan twee keer ongewettigd afwezig** dan zal je als 'afwezig' beoordeeld worden voor je proces en dus het OLOD. Deze afwezigheid neem je mee naar de volgende examenperiode. Studenten **TIAO** mogen **niet meer dan één keer** ongewettigd afwezig zijn.

We verwachten dat jullie ook buiten de contacturen verder werken aan jullie opdrachten. Hou een gedetailleerd weekrapport bij, zoals we dat ook in System Engineering Lab gevraagd hebben. Op het einde van het semester zouden je gerapporteerde uren (incl. de duurtijd van de kick-off en alle contactmomenten) de totale studietijd voor het vak moeten benaderen, nl. 200 uren. Als je uren rapporteert, dan is er ook een tastbare neerslag van het geleverde werk. Dat kan code zijn, documentatie, testplannen of -rapporten, ... . Ook van opzoekingswerk om informatie te verzamelen over een opdracht die je moet uitvoeren maak je een verslag (met bronvermeldingen!) zodat jij én je teamleden gebruik kunnen maken van de kennis die je opgedaan hebt.

Ongewettigde afwezigheid op de contactmomenten en/of een onvoldoende of onbewezen bijdrage aan het project kan als gevolg hebben dat je als examencijfer de vermelding "Afwezig" krijgt. Lees in dit verband ook het Departementaal Onderwijs- en ExamenReglement (DOER) na, in het bijzonder art. 4, § 3 over betrokkenheid bij groepswerk.

### Planning

Elke reguliere student wordt minstens een halve dag per week op de campus verwacht, tenzij anders gecommuniceerd door lectoren. TIAO volgens afspraak met de begeleiders via Teams of on campus. De exacte planning van contactmomenten en deadlines voor zowel reguliere als TIAO studenten wordt gepubliceerd op Chamilo. Die momenten zijn er om in team aan het project te werken waarbij ook de (netwerk)apparatuur ingezet kan worden. We maken van de gelegenheid gebruik om ook de intervisiegesprekken dan in te plannen.

#### Week 1

- kick-off;
- toelichting organisatie door de begeleiders;
- toelichting opgave;
- inschrijven in groep;

#### Vóór contactmoment week 2

- verdelen in groepen + toewijzen taken;
- opzetten werkomgeving;
  - GitHub: team repo;
  - kanban bord (Jira, gekoppeld aan team repo);
  - persoonlijke timesheet (via tijdsregistratie in Jira);
- starten met werken aan taken: info verzamelen, ... ;
- weekverslagen aanvullen;
  - timesheet;
  - gerealiseerde taken;
  - vragen voor begeleiders (over opgave, technische moeilijkheden, inhoud studiewijzer, organisatie, ...);
  - planning voor volgende periode (= een week);

#### Week 2

- eerste intervisiegesprek:
  - Heeft iedereen voldoende informatie over requirements?
  - Stel zo nodig vragen aan de begeleiders over onduidelijkheden in de opgave.
  - Maak afspraken over het gebruik van de "project management tools": Microsoft Teams, GitHub issues, kanban bord, Git (branches?, PRs?, trunk based?).
- Technische documentatie opstarten: overzicht netwerk, IP-adrestabel, afbeelding netwerkstructuur, algemene structuur, ... .

#### Week 3 t/m 12: tussentijdse sprints

Tussen contactmomenten door:

- Individueel werken aan eigen taken.
- Logboek en weekverslag consequent bijhouden (realisaties, tijdregistratie, planning, vragen).

Tijdens contactmomenten:

- Wekelijks (technisch):

  - Help elkaar met technische problemen.
  - Maak afspraken met elkaar waar nodig, zowel op technisch vlak als organisatorisch. Elke student wordt aangemoedigd om verbeteringen voor te stellen in de organisatie van het team. Bespreek dit onderling en/of met de begeleiders.
  - Neem nieuwe taken op indien alles afgewerkt is (in samenspraak met het team en/of begeleiders).
  - **Begeleiders kunnen ten allen tijde nieuwe taken en/of gewenste functionaliteiten toevoegen/wijzigen aan de opdracht.**
  - Intervisiegesprekken met technische begeleider om eventuele technische problemen aan te pakken.

- Tweewekelijks (analyse):
  - team stand-ups;
  - intervisiegesprekken met analyse begeleider (a.d.h.v. logboek);

#### Week 12: finale oplevering

Op het einde van het semester demonstreren jullie het resultaat. Toon aan dat jullie het gehele netwerk volledig geautomatiseerd en "from scratch" kunnen opzetten. De tijd is beperkt dus bereid dit goed voor.

Voor de reguliere studenten zal dit normaal doorgaan in week 12, planning volgt via Chamilo. Voor studenten afstandsleren wordt er in onderling overleg een moment afgesproken.

## Evaluatie

Dit opleidingsonderdeel wordt volledig beoordeeld op basis van permanente evaluatie, zowel in de eerste als de tweede examenkans.

### Dossier

De evaluatie is voor een belangrijk deel gebaseerd op basis van het projectdossier. Dit bestaat voor elke projectteam uit de GitHub repository die het eindproduct en bijhorende technische documentatie bevat, en ook de weekverslagen en rapporten over tijdregistratie. Ook het kanban bord van elk team wordt als onderdeel van het dossier beschouwd.

- Zorg ervoor dat de [README.md](./README.md) een overzicht biedt van de inhoud van de repository. De begeleiders moeten aan de hand daarvan snel alle nodige info kunnen terugvinden.
- Bekijk alle `README.md` bestanden in de repo voor meer informatie over de verwachte resultaten, bestanden, ... die we wensen te zien in deze GitHub repo.

**Let op!** Aan het einde van het academiejaar worden alle repositories verwijderd. Als je jullie code voor later wil bijhouden, moet je dus zelf tijdig voor een back-up zorgen.

### Tijdsbesteding

Eén van de competenties die we bij het project willen bijbrengen is het bewust worden van je **tijdgebruik**. Jullie hebben al ondervonden dat inschatten hoeveel tijd je aan een taak besteedt niet makkelijk is. Bovendien is het in veel bedrijven gebruikelijk dat je aan je leidinggevende rapporteert over hoe je je tijd gebruikt. Dit kan al eenvoudig door elke dag consequent te noteren wat je doet voor het project en voor hoe lang. Er bestaan ook specifieke tools voor het bijhouden van timesheets en het maken van overzichten. Spreek onderling en met de begeleider voor Analyse af op welke manier jullie dit doen en welke tool(s) jullie zullen gebruiken.

Aan het einde van het project moet je in **totaal 200 werkuren** kunnen inbrengen, wat de totale begrote studietijd is volgens de studiefiche. Verdeeld over 12 weken komt dat op ongeveer 17 uur per week. Dat omvat zowel de tijd van alle contactmomenten opgeteld (incl. de kick-off!), als de tijd die je daarbuiten hebt gespendeerd aan het project (info opzoeken, individueel werken aan de opdracht, teamoverleg buiten de contactmomenten, ... ).

### Eerste examenkans

De begeleiders beoordelen in onderling overleg enerzijds de teams als geheel en anderzijds de individuele teamleden. Ze gebruiken hiervoor een evaluatiekaart gebaseerd op rubrics. Rubrics zijn een evaluatiesysteem waar je volgens verschillende categorieën en aan de hand van duidelijk beschreven indicatoren beoordeeld wordt op de mate waarin je de beoogde leerresultaten verworven hebt. De begeleiders beoordelen voor elke categorie welk niveau je behaald hebt. Voor enkele beoordelingscriteria **moet** elke student **individueel** kunnen aantonen dat zij of hij aan de verwachtingen voldoet om te kunnen slagen. Dewelke dit zijn is aangegeven in de evaluatiekaart. Manieren om de eigen bijdrage aan te tonen zijn bijvoorbeeld de opgeleverde code en documentatie (na te gaan via historiek van het versiebeheersysteem), verslagen van de wekelijkse opvolgingsgesprekken, je weekverslagen of observatie door de begeleiders tijdens de evaluatiemomenten.

Aan de hand van een rekenregel worden de beoordelingen voor alle criteria omgezet in een examencijfer. De evaluatiekaart met alle criteria en indicatoren, en rekenregels om het examencijfer te bepalen zal worden gepubliceerd op Chamilo.

Studenten die onvoldoende betrokkenheid (DOER, art. 4, §3) vertonen bij het projectwerk, zullen uitgenodigd worden tot een functioneringsgesprek. De lectoren kunnen hier het initiatief toe nemen, maar studenten kunnen ook melden als een teamlid onvoldoende bijdraagt tot het slagen van het project.

Indien de student afwezig is op het functioneringsgesprek, of als na het gesprek blijkt dat diens gedrag niet significant is verbeterd, dan krijgt de betrokken student als quotering "afwezig" voor de eerste examenkans. Onder een gebrek aan betrokkenheid verstaan we onder andere:

- Niet consequent bijhouden van weekverslagen en tijdregistratie, zelfs na herhaaldelijke feedback hierover door de begeleiders.
- Structureel onvoldoende werkuren registreren.
- Niet kunnen aantonen een significante bijdrage geleverd te hebben aan het project.
- Niet kunnen aantonen dat geregistreerde werkuren ook tot een tastbaar resultaat geleid hebben.
- Meermaals ongewettigd afwezig zijn op de contactmomenten, zonder het team of de begeleiders te verwittigen.
- Niet nakomen van afspraken en beloftes naar de rest van het team of de begeleiders toe.

### Tweede examenkans

Wie niet slaagt in de eerste examenkans, krijgt voor de tweede examenkans een persoonlijke opdracht. De opgave wordt via Chamilo gepubliceerd na de bekendmaking van de punten. Wie wil vragen stellen over deze opgave kan dit enkel tijdens de feedback doen. Er geen verdere begeleiding voorzien.

De deadline voor het indienen van deze opdracht is de eerste dag na het zomerreces. Het dossier bestaat uit de GitHub repository die je toegewezen wordt. Deze bevat naast code en technische documentatie ook een logboek en tijdregistratie. We hebben wat dat betreft dezelfde verwachtingen als in de eerste examenkans. Je houdt dus regelmatig je logboek bij, registreert consequent gepresteerde werkuren en zorgt dat de technische documentatie volledig is. De toestand van je repository op het moment van de deadline wordt beschouwd als je inzending, latere wijzigingen worden niet in rekening gebracht. Je komt een demonstratie geven van het resultaat van deze opdracht op de plaats en tijdstip die in het examenrooster is voorzien.

Wanneer je echter geen repository aangemaakt hebt, zelf geen code gecommit hebt, of het dossier is onvolledig, dan krijg je als quotering meteen "afwezig" en volgt er ook geen demonstratie. Je wordt in datgeval hier per e-mail op de hoogte gebracht.

Omdat het onderdeel Analyse niet beoordeeld kan worden in de tweede examenkans, wordt voor deze criteria de beoordeling van de eerste examenkans ongewijzigd overgenomen. Het gezamenlijk gewicht van deze criteria is 30% van het totale examencijfer. Een beoordeling "nog niet bekwaam" voor beide betekent in de praktijk dat je nog max. 14/20 kan halen, en enkel op voorwaarde dat je op alle andere criteria het hoogste niveau haalt.

### Inhaalkansen

De evaluatiemomenten zijn een groepsgebeuren en de opdracht is geïntegreerd. Het resultaat van je werk individueel tonen is niet mogelijk omdat het afhangt van het werk van het gehele team.

Daarom is het praktisch gezien ook onmogelijk om een inhaalkans te organiseren voor studenten die gewettigd afwezig zijn op een evaluatiemoment.

Een student die tijdens het semester aangetoond heeft de beoogde leerresultaten behaald te hebben, kan in dat geval wel geëvalueerd worden op basis van observatie tijdens de intervisiegesprekken en de schriftelijke neerslag van hun bijdrage. Bij de finale oplevering moeten de componenten waarvoor deze student de verantwoordelijkheid heeft opgenomen kunnen opgezet en gedemonstreerd worden door de andere teamleden.
